[
    {
        "title": "Aby si\u0119 sta\u0142o",
        "body": "Gwiazdy by ciemniej by\u0142o\nsmutek by stale drepta\u0142\noczy po prostu by kocha\u0107\ncho\u0107 z zamkni\u0119tymi oczami\n\nwiara by czasem nie wierzy\u0107\nrozpacz by wi\u0119cej wiedzie\u0107\ni jeszcze b\u00f3l by nie my\u015ble\u0107\ntylko z innymi przetrwa\u0107\n\nkoniec by nigdy nie ko\u0144czy\u0107\nczas by utraci\u0107 bliskich\n\u0142zy by chodzi\u0142y parami\n\u015bmier\u0107 aby wszystko si\u0119 sta\u0142o\npomi\u0119dzy \u015bwiatem a nami"
    },
    {
        "title": "Aniele Bo\u017cy",
        "body": "Aniele Bo\u017cy Str\u00f3\u017cu m\u00f3j\nty w\u0142a\u015bnie nie st\u00f3j przy mnie\njak malowana lala\nale ruszaj w te p\u0119dy\nniczym zaj\u0105c po zachodzie s\u0142o\u0144ca\nskoro wygania nas\ndziesi\u0119\u0107 po dziesi\u0105tej\nostatni autobus\njamnik skacz\u0105cy na smycz\nsmutek jak akwarium z jedn\u0105 z\u0142ot\u0105 rybk\u0105\nha\u0142as\ncisza\ntrumna jak pa\u0142acyk\n\u0142adne rzeczy gdyby\u015bmy stan\u0119li\njak dwa \u015bwistaki\ni zapomnieli\n\u017ce trzeba st\u0105d odej\u015b\u0107 Anio\u0142\ns\u0105 takie chwile kiedy si\u0119 odchodzi\nod Anio\u0142\u00f3w Str\u00f3\u017c\u00f3w nawet Cherubin\u00f3w\nod tych co wysoko\nod tych co w pobli\u017cu -\ndo Jezusa cz\u0142owieka\nniziutko na ziemi\nAnio\u0142 nie zrozumie nie wisia\u0142 na krzy\u017cu\ni mi\u0142o\u015b\u0107 zna za \u0142atw\u0105 skoro nie ma cia\u0142a"
    },
    {
        "title": "Ankieta",
        "body": "Czy nie dziwi ci\u0119\nm\u0105dra niedoskona\u0142o\u015b\u0107\nprzypadek starannie przygotowany\nczy nie zastanawia ci\u0119\nserce nieustanne\nsamotno\u015b\u0107 kt\u00f3ra o nic nie prosi i niczego nie obiecuje\nmr\u00f3wka co mo\u017ce przenie\u015b\u0107\nwierzby gajowiec \u017c\u00f3\u0142ty i przebi\u015bniegi\nmi\u0142o\u015b\u0107 co pojawia si\u0119 bez naszej wiedzy\nzielony malachit co barwi powietrze\nspojrzenie z nieoczekiwanej strony\nkropla mleka co na tle czarnym staje si\u0119 niebieska\n\u0142zy podobno osobne a zawsze og\u00f3lne\nwiara starsza od najstarszych poj\u0119\u0107 o Bogu\nniepok\u00f3j dobroci\nopieka drzew\nprzyja\u017a\u0144 zwierz\u0105t\nzw\u0105tpienie podj\u0119te z ufno\u015bci\u0105\nrado\u015b\u0107 g\u0142uchoniema\nprawda nareszcie prawdziwa nie posiekana na kawa\u0142ki\nczy umiesz przesta\u0107 pisa\u0107\n\u017ceby zacz\u0105\u0107 czyta\u0107?"
    },
    {
        "title": "Anonim",
        "body": "M\u00f3j ty nie\u015bmia\u0142y \u015bwi\u0119ty \nbiedny anonimie \nnie szepta\u0142e\u015b m\u00f3j Bo\u017ce \nnie wo\u0142a\u0142e\u015b Pan B\u00f3g \ntak chcia\u0142e\u015b Jemu s\u0142u\u017cy\u0107 \nby o tym nie wiedzia\u0142\n\nczemu krzy\u017c sw\u00f3j ukry\u0142e\u015b \nzatai\u0142e\u015b rany \nnie ud\u017awigniesz w sekrecie \nwiary bez niewiary"
    },
    {
        "title": "Aposto\u0142owie niewiary",
        "body": "niewiara ma swoich aposto\u0142\u00f3w\nm\u0119czennik\u00f3w\nwyznawc\u00f3w\nzadziera nos do g\u00f3ry\nz ka\u017cdym si\u0119 dogada\nniesie sw\u00f3j krzy\u017c\nuczy milczenia w milczeniu\nciemno\u015bci przed \u015bwitem\nza\u0142amuje r\u0119ce nad grobem matki\n\ntu przychodzi\n\u017ceby uwierzy\u0107\n\n1983"
    },
    {
        "title": "Ba\u0142em si\u0119",
        "body": "Ba\u0142em si\u0119 oczy s\u0142abn\u0105 - nie b\u0119d\u0119 m\u00f3g\u0142 czyta\u0107\npami\u0119\u0107 trac\u0119 - pisa\u0107 nie potrafi\u0119 \ndr\u017ca\u0142em jak obora kt\u00f3r\u0105 wiatr ko\u0142ysze\n\n- B\u00f3g zap\u0142a\u0107 Panie Bo\u017ce bo poda\u0142 mi \u0142ap\u0119\npies co ksi\u0105\u017cek nie czyta i wierszy nie pisze"
    }
]